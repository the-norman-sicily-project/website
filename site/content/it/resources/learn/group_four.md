---
title: "Il mondo che i normanni crearono"
date: 2021-09-01T17:17:46+04:00
draft: false
noshowdate: true
noshowpager: true
---

## I. Società
*di Dylan Reddick*

La conquista normanna della Sicilia e dell'Italia meridionale
(1060-1194) non fu realizzata attuando un piano divino, sebbene i capi
di questi discendenti vichinghi credessero proprio questo. Il gruppo
dallo spirito guerriero, originario della Normandia (Francia), vedeva
semplicemente il Mediterraneo come foraggio economico e terra ottenibile
per accrescere il proprio regno. Riconosciuta in modo più prominente per
aver rimodellato le isole britanniche ed aver contribuito al loro
coinvolgimento nelle prime crociate, la conquista normanna avvenuta nel
Mediterraneo viene spesso trascurata. Nelle sue prime usurpazioni
l'invasione dei mercenari normanni, in particolare dei parenti degli
Altavilla, si impose sulla terra italiana causando disordini civili ed
un futuro incerto per gli abitanti della regione. Sotto il regno di Re
Ruggero II (1130-1154), i Normanni unirono popoli che avevano legami
istituendo un regno e creando una società che permettesse a tutti i
sudditi di prosperare, indipendentemente dalle religioni e dalle culture
contraddittorie del tempo.[^1] La Sicilia, che era principalmente
abitata da greci e musulmani durante l'XI e XII secolo, divenne un
obiettivo importante per il papato, interessato a far riconquistare
l'isola alla Chiesa Latina.[^2] Un cristiano, Ruggero II, invase terre
straniere con i suoi compagni normanni e giustificò tali azioni con la
pretesa di restaurare quella che era vista come una legittima proprietà
della Chiesa. [^3] Il ripristino di una istituzione religiosa a sudditi
cristiani per lo più non latini si rivelò un obiettivo impegnativo per
il Re di Sicilia, tuttavia, grandi sforzi furono fatti per trasformare
la popolazione locale in una società in via di sviluppo.[^4] Il re
stesso era circondato da una cerchia diversificata di consiglieri, come
Abu Abdullah Mohammed al-Edrisi, l'arabo autore de *Il Libro di
Ruggero*, così come dai fidati sudditi bizantini e musulmani che
servivano la sua corte.[^5] La diversità culturale all'interno della
corte di Ruggero fornisce informazioni su come la Sicilia funzionasse
nel suo insieme sotto il suo controllo.

{{< figure src="image1.png" alt="Tabula Rogeriana" caption="Tabula Rogeriana - Abu Abdullah Mohammed al-Edrisi; Realizzato per Ruggero II dal suo più fidato amico, membro del consiglio e geografo. Terminato nel 1154, appena pochi mesi prima del decesso del re. La Tabula Rogeriana fu una delle mappe più accurate e dettagliate del XII secolo. Al-Edrisi fu inoltre l'autore de Il Libro di Ruggero, che divenne uno degli scritti più influenti dell'età medievale" >}}

Ruggero II scelse Palermo, formalmente capitale della Sicilia musulmana,
come suo luogo di residenza intorno al 1130 e, invece di governare con
la forza sulla popolazione per la maggior parte musulmana, la incorporò
nel suo regno pacificamente. La reputazione della città crebbe e questa
divenne conosciuta come centro della matematica e delle scienze. Molti
studiosi musulmani, poeti e viaggiatori, arrivarono a frotte in cerca di
conoscenza. La comunità stabilì anche l'arabo come lingua ufficiale
delle scienze.[^6] Il re fu conosciuto per la sua passione per la
conoscenza e la sua curiosità nei confronti dei meccanismi sociali, e
dal 1140 fornì ai matematici, agli scienziati, ai filosofi e agli
studiosi del mondo uno stato dedicato alla conservazione del discorso
intellettuale e dell'apprendimento.[^7] Senza apparentemente alcun
limite alle sue capacità mentali, il figlio del Gran Conte parlava le
molte lingue presenti sull'isola: il francese, il latino, il greco,
l'arabo.[^8] Questa profonda infatuazione per l'apprendimento separava
Ruggero II dai suoi predecessori e successori e aiutava a plasmare la
reputazione dell'isola come luogo di immensa cultura. Nel XII secolo,
Palermo, stavolta capitale normanna, divenne sinonimo di vita
intellettuale e servì come vera rappresentazione della società
multiculturale che i normanni avevano creato.

{{< figure src="image2.png" alt="Cappella Palatina" caption="Cappella Palatina, una cappella commissionata da Ruggero II e costruita su una preesistente moschea. Un luogo di culto che incorpora gli stili architettonici multiculturali associati ai sudditi bizantini e musulmani di Palermo. Archi arabi e cupole bizantine si accompagnano e sono decorati da iscrizioni in latino, greco e arabo, il che sottolinea la coesistenza della varietà di culture e religioni all'interno della società normanna." >}}

Considerando che i normanni siciliani fossero in inferiorità numerica
rispetto ai loro sudditi musulmani e greci, era vitale per l'istituzione
della loro società che si astenessero dall'agitarli. Ruggero I, che fu
conte della Sicilia e della Calabria prima di suo figlio, è noto per
aver impiegato soldati musulmani nel suo esercito e per aver fornito al
futuro re modelli per incorporare i sudditi non latini all'interno della
società normanna.[^9] Ruggero II sviluppò i metodi di suo padre per
dimostrare tolleranza nei confronti di tutte le culture. Inoltre,
tentando di allontanare se stesso e la sua nuova Sicilia dai sistemi
politici disorganizzati e divisi che avevano afflitto il passato
dell'isola, Ruggero II istituì nuove politiche rispettose delle
tradizioni. Le Assise di Ariano instaurarono un regno unificato non
abolendo le preesistenti pratiche culturali o le leggi dei popoli
governati dai Normanni. [^10] Questa serie di leggi inclusive fu
essenziale per il buon funzionamento della società multiculturale della
Sicilia. Questo non solo guadagnò il rispetto dei governanti avversari
proteggendo i loro costumi e le loro tradizioni locali, ma incoraggiò
una pacifica convivenza all'interno dei nuovi territori.

L'occupazione normanna nel Mediterraneo innegabilmente cambiò il volto
della Sicilia e del Sud Italia. Introducendo la prima forma di moneta
standard della nazione, il ducato, incoraggiarono l'unificazione dei
territori normanni.[^11] L'uso e l'accettazione di tale valuta,
sostenuta dagli sforzi dei greci cristiani e degli arabi musulmani,
fornì la prova di una generale approvazione del dominio normanno da
parte dei suoi eterogenei sudditi - che si estese oltre il regno di
Ruggero II. [^12]

## II. Economia
*di Emily Cotugno*

Palermo era la seconda città più grande del regno (dopo Napoli) ed era
il centro di tutta la politica, l'economia e la cultura.[^13] Tuttavia,
non era sempre stato così. Quando il conquistatore normanno Roberto Il
Guiscardo giunse in Sicilia, la descrisse come "fatta a pezzi". La città
era stata spesso lasciata in bancarotta nelle mani di governanti che non
sempre avevano preso in considerazione il migliore interesse per la
città. [^14] Fu solo quando Ruggero II fondò un regno ben radicato che
la Sicilia e la città di Palermo iniziarono a prosperare. Si dice che
Ruggero II basasse il suo regno su "prosperità commerciale ed efficiente
amministrazione."[^15] Ciò detto, egli giocò un ruolo dominante nella
commercializzazione del Mediterraneo e nella costruzione dell'economia
della Sicilia.

Per cominciare, vi sono prove di un'amministrazione finanziaria chiamata
*duana*. Le prime testimonianze sulla *duana* risalgono al 1174.
Tuttavia, vi è una consistente possibilità che il padre di Ruggero II,
Ruggero I, abbia implementato una sorta di sistema *duana* risalente ai
primi anni '60 del 1000. La teoria suggerisce che la *duana* consistesse
in tre uffici: l'ufficio di supervisione, l'ufficio del tesoro,
l'ufficio dei profitti. Ciò è particolarmente interessante perché si
dice che questo stesso sistema avesse aiutato nel notevole progresso
dell'economia del regno. [^16] Questo sistema risulta relativamente
complesso e fu rielaborato molte volte col passare degli anni ma, in
breve, esso fu principalmente responsabile delle tasse sulle terre
feudali. Questo confermò anche l'evidenza di un sistema feudale, sebbene
il sistema di classe/economico non fosse specificamente chiamato
"sistema feudale." Esiste una breve menzione di chi occupasse le terre e
dove. Ad esempio, i reali avrebbero vissuto in feudi (o grandi tenute)
ed altri abitanti del regno altrove.[^17] I diversi uffici
amministrativi della *duana* avevano la responsabilità di tassare le
varie regioni del regno, il che sicuramente aiutò i profitti di
quest'ultimo. Benché Ruggero II non fosse la persona che mise in atto la
*duana*, certamente continuò ad utilizzare questa amministrazione per
anni al fine di mantenere un profitto costante.

Andando avanti con ciò che Ruggero II fu in grado di fare a livello
economico per il regno, quando salì al potere agli inizi del XII secolo
egli decise che il suo primo ordine del giorno fosse creare una nuova
valuta e nominò commissari per far rispettare l'uso del sistema
monetario. [^18] Ruggero II utilizzò inoltre la posizione della Sicilia
nel Mediterraneo a proprio vantaggio. Ad esempio, creò "pedaggi" navali
al fine di sostenere il suo regno così come controlli sullo Stretto di
messina, il breve specchio d'acqua che collega la Sicilia al resto
d'Italia. [^19] La posizione della Sicilia non è affatto isolata ed è
piuttosto centralizzata nel Mediterraneo, il che significa che avesse
accesso al commercio che da solo rappresentava un "sistema economico
potente ed aggressivo". [^20] Nelle fonti sopravvissute non si possono
trovare molte altre informazioni su come Ruggero II abbia contribuito a
costruire l'economia della Sicilia. Sono disponibili alcune informazioni
su come coloro che regnarono dopo Ruggero II distrussero o costruirono
l'economia della Sicilia. Ad esempio, si dice che Guglielmo II, il quale
regnò per tredici anni dopo la morte di Ruggero II, non avesse fatto
molto per l'economia della Sicilia (o del regno nel suo insieme) "più e
più volte ha svuotato le casse nazionali a causa di imprese che non gli
hanno portato altro se non sconfitta ed umiliazione" e che avesse speso
incautamente il soldi del regno cercando di conquistare altre terre.
[^21] Sembra che altri che ricoprivano posizioni di autorità all'interno
del regno, come Giorgio d'Antiochia, *ammiratus ammiratorum* (Ammiraglio
degli Ammiragli) di Ruggero II, imponessero tasse basse ma
efficaci.[^22]

Nel complesso, sembra che l'economia della Sicilia normanna prosperasse
di più grazie a tasse, pedaggi ed un facile accesso alle rotte
commerciali.

## III. Politica
*di Samuel Moss*

L'arena politica della Sicilia, sia prima che durante il dominio
normanno sulla regione, era una costante battaglia di lotte di potere in
competizione, guerre, re che facevano ciò che volevano contro ciò che
era effettivamente vantaggioso per il loro dominio. La politica del
tempo era per lo più caratterizzata dalla firma di trattati dopo le
guerre, che finivano sempre con le parti che si trovavano a compromessi
su una soluzione per porre fine al loro conflitto o con una parte che
dominava le discussioni e aveva un maggiore controllo dell'altra parte.
Un altro modo di rafforzare i legami politici a quel tempo era combinare
matrimoni tra gli eredi ai troni dell'Europa e dei paesi mediterranei
per assicurare alleanze pacifiche e prospere per gli anni a venire.
Quando il famoso invasore normanno Roberto Il Guiscardo sbarcò per la
prima volta in Sicilia, trovò un Sud Italia che era stato fratturato da
pretese di potere contrastanti dal papa e dalla Chiesa Cattolica, dai
due imperi, dalle tre razze e da un numero schiacciante di piccoli
gruppi di potere, come i principati, i ducati e le baronie. Ciò
includeva la Sicilia, che era stata indebolita per due secoli dal
dominio saraceno, in cui la minoranza cristiana greca non aveva avuto
potere e gli emiri locali avevano lottato continuamente per il
controllo.[^23] Tuttavia, nel corso del tempo e della storia, Roberto il
Guiscardo e i suoi discendenti crearono una società stabile che permise
alla regione di prosperare. Sfortunatamente, non ogni re della Sicilia
fu di ausilio alla regione ed uno in particolare la ridusse alla
bancarotta molte volte con inutili guerre e conflitti. Si tratta di
Guglielmo II, il cui periodo come Re della Sicilia vide la rinascita di
una pratica di politica estera pericolosa e costosa: conquistò terre
straniere soltanto per il gusto di farlo, senza considerare il
contraccolpo economico e politico che avrebbe ricevuto. [^24] Il suo fu
un approccio molto diverso alla diplomazia ed ai rapporti esteri, cosa
che lo differenziò notevolmente da Ruggero II, che probabilmente ebbe
l'impatto più positivo sul nuovo regno.

Già, anche prima del regno di Ruggero II, la pianificazione di uno stato
di successo era iniziata sotto Ruggero I, il Grande Conte. Normanni,
Italici, Longobardi, Greci e Saraceni avrebbero avuto tutti voce in
capitolo nel nuovo governo creato da Ruggero I, con le lingue ufficiali
che erano arabo, greco, latino e francese normanno.[^25] Ruggero I fu
decisamente avanti per l'epoca, quando perseguì politiche di tolleranza
religiosa e culturale. Non solo permise alla molteplicità delle culture
e delle religioni di vivere armoniosamente all'interno del suo regno, ma
stabilì alcune sfaccettature e pratiche di ciascuna religione e cultura
all'interno del suo stesso governo. Ruggero I gettò le basi per suo
figlio, Ruggero II, perché potesse prendere il controllo e continuare la
sua opera di creazione di un regno moderno, in cui la tolleranza
religiosa e quella culturale fossero due importanti fattori nella vita
di tutti i giorni.

Ruggero II trasformò la Sicilia in un regno che fu al centro degli studi
di molti storici. Richiedeva che i baroni e il clero principale
dell'Italia meridionale e della Sicilia gli prestassero giuramento, il
che delineava il sistema politico e legale che questi aveva intenzione
di creare.[^26] Dagli inizi del suo governo, volle rendere chiaro che
egli fosse al comando e che non vi fosse nessuno che potesse mettere in
discussione la sua suprema autorità. Un modo per fare ciò fu promuovendo
la sua filosofia politica, che era modellata sul governo bizantino.
[^27] La filosofia secondo la quale Ruggero II voleva governata era un
potere totale e completo ed il miglior modo per farlo fu governare come
monarca assoluto. Ruggero II governò con l'idea che i re avessero un
diritto divino a regnare. Il monarca era Re di Sicilia per volere di
Dio. Se qualcuno avesse messo in discussione la sua suprema autorità sul
regno, questo sarebbe stato considerato sia un peccato religioso che un
crimine di tradimento. [^28] Questa filosofia politica monarchica
assoluta, combinata ad una tolleranza e ad una integrazione religiosa e
culturale, fu la base per il resto del governo di Ruggero II, così come
di quello dei successivi condottieri del Regno Normanno di Sicilia, fino
alla sua sfortunata e prematura fine nel 1194.

Riguardo ai regnanti successivi a Ruggero, vi furono quattro re che gli
succedettero. Questi furono Guglielmo I ('Il Cattivo'), Guglielmo II
('Il Buono'), Tancredi di Lecce e Guglielmo III, fino a quando il regno
non fu conquistato dall'imperatore germanico nel 1194. Tutti questi
sovrani ebbero problemi e non furono all'altezza degli standard
stabiliti da Ruggero II durante il suo periodo come re di Sicilia. Un
problema di Guglielmo I fu che egli non fosse preparato per regnare
sulla Sicilia. Dato che non era l'erede designato, non ricevette
l'idonea formazione quanto alla vita politica e diplomatica.[^29] Come
detto precedentemente, Guglielmo II tentò di conquistare altre terre
solamente per guadagno personale e, durante questo processo, prosciugò
le casse dello stato, il che causò una vera crisi finanziaria in
Sicilia, specialmente quando le sue spedizioni si rivelarono dei
fallimenti ed egli fu sconfitto.[^30] Al tempo di Tancredi e di
Guglielmo III, il regno era ben lontano dall'essere salvato e fu
facilmente conquistato dall'imperatore di Germania, Enrico VI e da sua
moglie Costanza, che era la figlia di Re Ruggero III e della sua terza
moglie, Beatrice di Rethel.

É un vero peccato che il Regno Normanno sia finito così rapidamente,
poiché le basi politiche e ideologiche relative alla tolleranza
religiosa e culturale su cui era stato costruito erano considerate
rivoluzionarie per l'epoca. La politica di ogni nazione, specialmente
una nuova come il Regno di Sicilia, è sempre in mostra per il mondo, che
ne trae vantaggio: è esattamente quello che successe ai Normanni in
Sicilia.

## IV. Diritto
*di Kimberly Greco*

L'amministrazione legale normanna non fu pienamente consolidata nella
Sicilia medievale e nel Sud Italia fino al regno di Ruggero II. Prima
dell'instaurazione di una monarchia, vi erano molte differenze, a
livello legale, tra le regioni del Sud Italia. Alcune province seguivano
il diritto longobardo, mentre altre erano sotto la giurisdizione del
diritto romano. [^31] Questa divisione, accompagnata da altri conflitti,
rese l'inizio del Regno di Ruggero II abbastanza caotico. Con
aspirazioni di pace e potere, Ruggero II sperava di espandere l'eredità
che suo padre aveva creato e di creare un regno normanno unificato e
stabile sotto un nuovo gruppo di leggi codificate.

Sebbene molti attribuiscano a Ruggero II il merito di aver trasformato
il panorama giuridico della società normanna, le sue idee non furono
propriamente nuove. I Normanni frequentemente si appropriavano dei
costumi preesistenti o delle amministrazioni e vi costruivano sopra,
rendendoli propri. Il nuovo codice di leggi di Ruggero, le Assise di
Ariano, non fece eccezione perché era modellato principalmente sul
diritto romano.[^32] Che fossero presenti anche altre influenze non
dovrebbe sorprendere considerando che la Sicilia e l'Italia meridionale
fossero un crocevia di culture. Questo incrocio permise a Franchii,
Longobardi, Bizantini, Islamici e alle altre influenze di coesistere
accanto al nuovo codice di leggi di Ruggero.[^33] La coesistenza fu
permessa solo se queste leggi esistenti non fossero in contrasto con le
nuove assise. ì[^34] Questo sistema consentì a Ruggero di mostrare il
suo potere in due modi: riuscì ad imporre un nuovo codice legislativo
che fu riconosciuto come altamente sviluppato per l'epoca, e riuscì a
mostrare tolleranza permettendo a certe leggi ed amministrazioni di
rimanere nelle province. Un modo in cui la tolleranza veniva mostrata
era consentendo ai funzionari locali di mantenere la loro posizione
all'interno della nuova amministrazione. Ad esempio, l'amministrazione
normanna includeva numerosi musulmani così come musulmani convertiti al
cristianesimo, che facevano da ponte tra l'amministrazione normanna ed
il popolo siciliano, che era principalmente musulmano.[^35] Il sistema
di governo normanno non solo funzionò in modo più efficiente con l'uso
di funzionari locali, ma il loro governo fu anche in grado di acquisire
un senso di legittimità. L'integrità del sistema fu mantenuta integrando
la popolazione locale sotto la monarchia.

Le Assise di Ariano furono abbozzate dal re negli anni '40 del 1000.
[^36] Uno dei principali scopi delle assise fu quello di consolidare il
potere sotto la corona. Facendo questo, l'autorità di Ruggero divenne
apparentemente assoluta. Egli impose l'idea di essere stato nominato al
trono da Dio stesso, e quindi di governare per volontà divina. Sebbene
questo concetto legittimizzasse il suo governo nel suo insieme, si
applicava in ambito legale specificamente nel senso che le leggi fossero
considerate volontà divina e che Ruggero fungesse da unico interprete di
questa volontà.[^37] Il potere giudiziario non era separato ma piuttosto
concentrato sotto la monarchia normanna. Ruggero esercitava il potere di
re, di giudice, di sacerdote, ecc. Il suo potere multiforme spinse gli
interessi secolari e religiosi a diventare interconnessi.


{{< figure src="image3.png" alt="Rappresentazione di Ruggero II che viene incoronato da Cristo stesso" caption="Rappresentazione di Ruggero II che viene incoronato da Cristo stesso" >}}

Il re divenne l'unico a prendere decisioni riguardo ai diritti ed ai
privilegi dei funzionari religiosi e venne considerato il difensore
della religione.[^38] Sfidare la legge non solo divenne un'offesa alla
corona, un crimine di tradimento, ma anche un'offesa nei confronti di
Dio stesso.[^39] Sebbene il potere fosse concentrato nelle mani di
Ruggero, altre posizioni all'interno all'interno del sistema giudiziario
giocavano un ruolo altrettanto importante nell'imposizione della legge.
Magistrati e giudici erano responsabili della supervisione delle
questioni relative al diritto penale. [^40] La Curia Regis era
responsabile, in parte, delle questioni di diritto civile. [^41]
Nonostante il suo fosse un potere eccezionale, Ruggero ebbe una
efficiente burocrazia ad aiutarlo a promulgare effettivamente le leggi
del regno.

Le leggi emanate sotto le Assise di Ariano riguardavano molteplici aree
della vita dei sudditi del regno normanno. Matrimonio, religione, offese
alla corona erano alcune delle principali questioni affrontate nella
legislazione di Ruggero. Analizzando le stesse assise, si è in grado di
acquisire una migliore comprensione della morale e delle questioni
importanti nella società del tempo. Come già detto, religione ed affari
di stato divennero indistinguibili sotto Ruggero II. Questo era evidente
nella sua legislazione, poiché molte sue leggi riguardano questioni
della Chiesa. L'Assise II è quella in cui Ruggero concede esplicitamente
privilegi alla Chiesa e considera la corona come protettrice
dell'istituzione.[^42] La religione era senza dubbio importante per i
Normanni, che come gruppo utilizzavano spesso questa per legittimarsi.
Altri atti legislativi sostenevano i diritti civili. L'Assise III
richiedeva a chi fosse al potere di trattare i propri sudditi con
decenza e di chiedere loro solo ciò che fosse da considerarsi
ragionevole.[^43] Molte delle leggi riguardavano l'adulterio, che
sembrava essere una questione delicata. Ciò allude ulteriormente
all'importanza della religione e del matrimonio come estensione della
Chiesa. Considerando che le assise consolidarono il potere della
monarchia, i reati contro la corona, come il tradimento, erano tra i
reati più gravemente punibili dalla legge.

Mantenere il potere era importante per Ruggero, il quale usava la
religione come mezzo per raggiungere il suo fine. Promuovendo i diritti
individuali nella sua legislazione, egli si assicurò che il suo potere
rimanesse relativamente incontrastato. Nel complesso, l'amministrazione
legale normanna, che era stata sviluppata a partire da strutture
preesistenti, fu tra le più avanzate del suo tempo. Il potere si
consolidò sotto le leggi dei monarchi normanni, specialmente sotto
Ruggero II. Questo consentì alla Sicilia e al Sud Italia di
trasformarsi, da regione instabile, in una regione caratterizzata da
pace e stabilità.

## V. Religione
*di Megan Ingwersen*

Nella Sicilia normanna la religione era un aspetto molto importante
della cultura, della politica e della società. I Normanni erano devoti
cristiani. Tuttavia, quando i Normanni iniziarono le loro conquiste
nell'isola, vi erano molti popoli appartenenti a diversi contesti
religiosi. Ad esempio, un terzo della popolazione in Sicilia era
bizantina e due terzi musulmana.[^44] La Sicilia ai tempi dei Normanni è
ricordata essenzialmente per la sua società diversificata e
multiculturale. Inoltre, agli stessi Normanni era attribuita la
tolleranza religiosa nei confronti di coloro che appartenevano a quelle
che erano considerate minoranze religiose, come gli ebrei, i cristiani
orientali ortodossi ed i musulmani. Gli storici discutono se la
tolleranza religiosa sia stata effettivamente raggiunta o se questi
momenti fugaci nascondano una storia di violenza contro le religioni.
Tuttavia, si può sostenere che la Sicilia normanna abbia raggiunto un
certo livello di tolleranza religiosa tra i sovrani normanni e le
minoranze religiose.

Nelle prime conquiste normanne di Ruggero I, nel 1060, è evidente che
gli scambi tra Normanni e minoranze religiose fossero tollerati,
specialmente tra normanni e musulmani. Infatti, Ruggero I dovette
incoraggiare le relazioni con Arabi e Musulmani della Sicilia al fine di
conquistare delle città. Ruggero I iniziò ad incorporare musulmani nel
suo esercito. [^45] Egli non voleva conquistare attraverso delle
battaglie, ma piuttosto attraverso delle negoziazioni, queste erano
molto utilizzate nelle trattative con altre città musulmane.[^46] A
causa di ciò, i musulmani nelle città avevano un certo livello di
autonomia e Ruggero I rivolgeva loro un senso di rispetto. I musulmani
che vivevano in villaggi non avevano le stesse opportunità e ricevevano
pressioni per convertirsi, invece, al cristianesimo. [^47] Ruggero I non
aveva musulmani nel suo governo centrale; questo non avvenne fino al
regno di Guglielmo I. Si ipotizza se questa esclusione sia avvenuta a
causa dell'intolleranza religiosa o a causa del disgusto per la guerra
con i musulmani o del tradimento di Ibn al-Thumna, un eminente sovrano
musulmano che aveva promesso a Ruggero I la conquista dell sua città e
poi lo aveva tradito prima che Ruggero potesse assediarla.[^48] Ruggero
I aveva molti funzionari bizantini al governo centrale, il che dimostra
che i Normanni consentissero l'influenza greca.[^49]

Dopo la morte di Ruggero I nel 1101, ci si aspettava che suo figlio
Simone diventasse il prossimo conte. La moglie di Ruggero, la Contessa
Adelasia, fu reggente. Sfortunatamente Simone morì giovane e, nel 1105,
il futuro Ruggero II divenne l'erede alla contea. Adelasia continuò a
servire come reggente fino al 1112. Durante la reggenza, la forte
influenza dei Bizantini stava lasciando spazio ad un mondo influenzato
profondamente dai Musulmani.[^50] Durante questo periodo, le donne
musulmane stabilirono tendenze per la moda e per la cultura. Le donne
cristiane usavano vestirsi, secondo quanto documentato, ispirandosi alle
donne musulmane, parlavano arabo, portavano veli sul viso.[^51] La
tolleranza religiosa e la pace stava iniziando a miscelarsi nella
cultura della Sicilia normanna. Tuttavia, vi fu una piccola aggiunta al
governo centrale. Quando Ruggero II divenne re, fu molto entusiasta di
mantenere le regole precedenti, benché impiegasse musulmani come scribi.
Infatti, Ruggero II, affezionato ai musulmani, creò un circolo in cui
egli stesso e gli studiosi musulmani si scambiavano idee sulla scienza e
sulla matematica. [^52]

Per Ruggero II la cosa più importante era la coesistenza tra Normanni e
Musulmani nella società tuttavia, benché avesse molti rapporti con gli
studiosi musulmani, non li aggiunse ancora al suo governo. Si può dire
che l'età di Ruggero II sia testimonianza di una tolleranza religiosa
molto più sviluppata rispetto al periodo precedente - anche se non si
può considerare una società totalmente integrata. Ciò che seguì
l'eredità di Ruggero fu l'età del regno di suo figlio, Guglielmo I, che
apportò grandi cambiamenti nel corso della sua leadership. Guglielmo I
avrebbe avuto musulmani al governo per la prima volta ma, a causa del
suo regno debole e delle ricorrenti rivolte, la violenza tra cristiani e
musulmani continuava a trasparire.[^53] Dopo la morte di Guglielmo I,
suo figlio tredicenne, Guglielmo II, fu il prossimo della linea di
successione. Egli ebbe profonda fiducia nei confronti dei musulmani; gli
permise di divenire attivi all'interno del governo ed essi lavorarono
anche come suoi cuochi e come guardie. [^54]

Detto ciò, è necessario notare che alcuni studiosi credono che i
Normanni praticassero non tanto una diffusa tolleranza religiosa, ma
piuttosto una tolleranza strategica a fini politici.[^55] É evidente che
la violenza tra cristiani e musulmani non finì mai e che invece spinse i
musulmani e le altre minoranze fuori dalla Sicilia. Tuttavia, è
possibile sostenere che i Normanni abbiano raggiunto un certo livello di
tolleranza poiché, mentre la violenza persisteva, il progresso delle
minoranze religiose nella società e nella cultura divenne evidente.
Sarebbe sbagliato sostenere che greci e musulmani non abbiano
influenzato la Sicilia normanna. Infatti, vi sono numerose fonti -
documentali e monumentali - che lo dimostrano. La religione dominava
questo mondo e poteva essere estremamente divisiva, ma ai tempi la
convivenza pacifica era prevalente. Risulta straordinario pensare a come
i cristiani normanni ed altre minoranze religiose, specialmente i
musulmani, siano riusciti a raggiungere una tolleranza religiosa durante
questo periodo storico ed al tipo di mondo che sia stato creato in
conseguenza di questo.

## VI. Arte e Architettura
*di Emily Cotugno*

### Architettura:

Prima di immergerci in una panoramica sull'arte della Sicilia normanna e
sull'architettura, occorre comprendere che l'identità religiosa e
culturale non fossero categorie unificate nel Medioevo
mediterraneo.[^56] Come detto in precedenza, la Sicilia era abitata per
lo più da cristiani ortodossi orientali e musulmani, il che significa
che le differenze religiose e culturali fossero presenti. Inoltre, dal
punto di vista geografico, la Sicilia si trova al centro del
Mediterraneo e questo gli permise di diventare un crocevia di rotte
commerciali marittime. Ciò significa che l'isola fosse visitata da molte
persone di differenti contesti culturali.[^57] A sua volta, questo
"ibrido" di tradizione, cultura e religione si manifestò nel linguaggio
visivo della Sicilia normanna[^58] Rivolgendo la nostra attenzione su
una delle maggiori opere della Sicilia normanna, la Cappella Palatina,
cattureremo perfettamente questa ibridazione.

La Cappella Palatina, che si trova a Palermo, è la cappella reale del
Palazzo dei Normanni e fu costruita sotto il dominio di Ruggero II.
Tradizionalmente, le costruzioni normanne europee erano progettate per
essere scure, monocromatiche e romaniche. [^59] Tuttavia, Ruggero II era
noto per essere affascinato dal mondo, dalle sue diverse culture e
tradizioni.[^60] Essendo circondato da persone di varie culture e
religioni, Ruggero II decise di progettare la Cappella Palatina per
rappresentare questa mescolanza di culture e identità includendo anche
un design romano. É importante notare anche che i governanti normanni
provarono a creare l'immagine di loro stessi come "capi cristiani delle
diverse genti". [^61] Questa, accanto alla posizione geografica e a
coloro che abitavano la Sicilia/il Sud Italia potrebbe, essere la
ragione per cui l'architettura della Sicilia normanna non fosse
costruita secondo uno specifico stile artistico.

Come affermato in precedenza, la Cappella Palatina fu culturalmente,
religiosamente e tradizionalmente influenzata da coloro che abitavano la
regione. Dato che la Sicilia era abitata per la maggior parte da
musulmani e bizantini, la Cappella Palatina contiene artisticamente
aspetti di entrambe le culture ed include alcune caratteristiche tipiche
romaniche. Questa cappella reale contiene soffitti muqarnas, mosaici
bizantini che ricoprono le pareti, pilastri romani, *spolia* romana o
pietra da costruzione riproposta, e si ritiene che le parenti ora
spoglie fossero un tempo ricoperte da arazzi di ispirazione
islamica.[^62] L'ispirazione progettuale della Cappella Palatina va
molto oltre gli abitanti della Sicilia, questa muove anche da paesi
circostanti. Ad esempio, la pavimentazione della cappella sembra aver
preso ispirazione dalla Spagna e dall'Africa Settentrionale. [^63]

La Cappella Palatina racconta una storia attraverso la sua arte. La sua
creazione non solo ha permesso l'incontro di culture, tradizioni,
religioni diverse ed ha consentito loro di essere rappresentate in modo
artistico, ma racconta anche le storie cristiane attraverso i diversi
mosaici.

{{< figure src="image4.png" alt="In foto: l'interno della Cappella Palatina" caption="In foto: l'interno della Cappella Palatina. Si possono vedere le figure cristiane raffigurate da mosaici. La cupola in stile islamico è ancora presente." >}}

Oltre alla Cappella Palatina, Ruggero II commissionò la cattedrale di
Cefalù che, come la Cappella Palatina, incorpora *spolia* antica,
mosaici bizantini e muqarnas islamica.[^64] Tuttavia, sebbene le due
costruzioni abbiano delle cose in comune, presentano anche alcune
differenze. Ad esempio, le loro funzioni erano notevolmente diverse. La
Cappella Palatina era utilizzata come cappella reale, contenuta
all'interno del Palazzo dei Normanni, ed era raramente aperta al
pubblico. Mentre la cattedrale di Cefalù era aperta al pubblico, era
destinata da Ruggero ad essere utilizzata come suo luogo di sepoltura e
si trovava in un piccolo villaggio.[^65] La cattedrale di Cefalù ha
caratteristiche più romaniche e richiama motivi occidentali più di
quanto non faccia la Cappella Palatina.[^66] In termini di dimensioni,
la cattedrale di Cefalù è molto più grande della Cappella Palatina,
misura 70 metri in lunghezza e 27 in larghezza, a differenza della
Cappella Palatina che misura appena 40 metri per 20. [^67]


{{< figure src="image5.png" alt="In foto: il soffitto della Cattedrale di Cefalù (sezione absidale)" caption="In foto: il soffitto della Cattedrale di Cefalù (sezione absidale), che incorpora anche motivi islamici e bizantini" >}}

Ruggero II commissionò altre costruzioni durante il suo regno, benché
nessuna fosse più significativa della Cappella Palatina e della
Cattedrale di Cefalù. Gli edifici continuarono ad utilizzare la
diversità culturale come loro ispirazione visiva. Le chiese di Santa
Maria dell'Ammiraglio (spesso chiamata la *Martorana*) e di San Giovanni
degli Eremiti esibiscono entrambe motivi islamici e bizantini, dato che
entrambi gli edifici hanno cupole di ispirazione islamica e mosaici di
ispirazione bizantina.

### Arte:

Non si parla molto delle opere d'arte normanna, sebbene si possa
sostenere che l'architettura normanna e l'arte fossero strettamente
collegate. Comunque, una delle opere d'arte più famose della cultura
normanna è il mantello dell'incoronazione di Ruggero II (che,
stranamente, non sembra essere stato indossato dal re durante la sua
incoronazione nel 1130). Un mantello dell'incoronazione è un indumento
indossato da re, regine o chiunque abbia un potere superiore, in
particolare durante la propria incoronazione, è un simbolo di autorità.
Un mantello è anche simbolico nel senso che è pensato per essere
tramandato da un sovrano ad un altro - simboleggiando il trasferimento
di potere.[^68] Il mantello dell'incoronazione di Ruggero II è
particolarmente significativo perché si lega alla stessa diversità
culturale della Cappella Palatina e della Cattedrale di Cefalù.

Questo mantello lega aspetti europei, musulmani e mediterranei. La forma
stessa è ispirata al design europeo occidentale, mentre il tessuto è
realizzato in seta rossa di alta qualità (il che riflette gli aspetti
mediterranei della produzione tessile). [^69] Si dice che il mantello
stesso sia stato molto probabilmente prodotto da artigiani bizantini e
successivamente decorato da artigiani musulmani. [^70]

{{< figure src="image6.png" alt="In foto: Il Mantello dell'Incoronazione di Ruggero II." caption="In foto: Il Mantello dell'Incoronazione di Ruggero II. La forma ricorda lo stile dell'Europa occidentale, mentre il tessuto e i dettagli ricordano lo stile mediterraneo ed islamico." >}}

In termini di stile, il mantello è decorato con una palma al centro, con
un leone che attacca un cammello su entrambi i lati. Si dice che questo
rappresenti la conquista dei territori musulmani da parte di Ruggero
II.[^71] Vi sono anche accenni ed associazioni astronomiche, come il
motivo del sole sopra la testa del leone, che trae ispirazione dal
mantello stellato di Enrico II. Il design è ricamato in oro e bordato di
perle (che possono essere interpretate come stelle, si tratta forse di
un'altra ispirazione astronomica).[^72] I bordi del mantello contengono
iscrizioni arabe, che includono una data ed un estratto che provano
l'associazione reale. [^73]

La mescolanza di culture sia nell'architettura normanna che nelle opere
d'arte dimostra che l'implementazione dell'ibridazione culturale vada
ben oltre lo stile visivo e si concentri, piuttosto, anche sulla
produzione.

<hr>

[^1]: Lisa Reilly, *The Invention of Norman Visual Culture: Art,
    Politics, and Dynastic Ambition* (Cambridge:

    Cambridge University Press, 2020), 123.

[^2]: Ibid., 126.

[^3]: Ibid.

[^4]: Ibid.

[^5]: Hiroshi Takayama, *Sicily and the Mediterranean in the Middle
    Ages* (New York: Routledge, 2019), 173.

[^6]: John Julius Norwich, *The Kingdom in the Sun: 1130-1194*, vol. II
    (London: Faber & Faber, 2018), 3.

[^7]: Ibid., 100.

[^8]: Ibid., 101.

[^9]: Reilly, *Invention of Norman Visual Culture,* 127.

[^10]: Takayama, *Sicily and the Mediterranean,* 173.

[^11]: Norwich, *Kingdom in the Sun,* 86.

[^12]: Ibid., 92.

[^13]: Takayama, *Sicily and the Mediterranean,* 122.

[^14]: Norwich, *Kingdom in the Sun,* 3.

[^15]: Takayama, *Sicily and the Mediterranean,* 4.

[^16]: Ibid*.,* 53.

[^17]: Ibid., 9.

[^18]: Ibid*.*, 174.

[^19]: Charles D. Stanton, *Norman Naval Operations in the
    Mediterranean* (Woodbridge, Eng.: Boydell, 2016), pp. 174-222.

[^20]: Takayama, *Sicily and the Mediterranean,* 52.

[^21]: Norwich, *Kingdom in the Sun,* 354.

[^22]: Ibid., 155.

[^23]: Ibid.*,* 3.

[^24]: Ibid.*,* 354.

[^25]: Ibid., 4.

[^26]: Ibid.*,* 81-82.

[^27]: Ibid., 83.

[^28]: Ibid.

[^29]: Ibid.*,* 169.

[^30]: Ibid., 354.

[^31]: Graham A. Loud, *The Age of Robert Guiscard: Southern Italy and
    the Norman Conquest* (London: Routledge, 2000), 286.

[^32]: Ibid., 43.

[^33]: Ibid., 44.

[^34]: Norwich, *Kingdom in the Sun*, 82.

[^35]: Takayama, *Sicily and the Mediterranean,* 65.

[^36]: Norwich, *Kingdom in the Sun,* 82.

[^37]: Ibid., 83.

[^38]: Ibid., 84.

[^39]: Ibid., 83.

[^40]: Ibid., 99.

[^41]: Ibid., 83.

[^42]: *Roger II and the Creation of the Kingdom of Sicily*, trans.
    Graham A. Loud (Manchester, Eng. and New York: Manchester University
    Press, 2012), 315-16.

[^43]: Norwich, *Kingdom in the Sun*, 85.

[^44]: Reilly, *Invention of Norman Visual Culture,* 128.

[^45]: Takayama, *Sicily and the Mediterranean*, 171.

[^46]: Ibid.

[^47]: Ibid.*,* 172.

[^48]: Ibid.

[^49]: Ibid.

[^50]: Ibid.,173.

[^51]: Ibid.

[^52]: Ibid., 174.

[^53]: Ibid.

[^54]: Ibid., 175.

[^55]: Ibid.

[^56]: Reilly, *Invention of Norman Visual Culture*, 133.

[^57]: Ibid.

[^58]: Ibid., 119.

[^59]: Ibid., 117.

[^60]: Ibid., 125.

[^61]: Ibid., 130.

[^62]: Ibid., 134.

[^63]: Ibid., 148.

[^64]: Ibid., 163.

[^65]: Ibid., 164.

[^66]: Ibid.

[^67]: Ibid., 166.

[^68]: Ibid., 184.

[^69]: Ibid., 178.

[^70]: Ibid., 181.

[^71]: Ibid.

[^72]: Ibid., 182.

[^73]: Ibid., 179.
