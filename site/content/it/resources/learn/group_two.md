---
title: "I Governanti Normanni"
date: 2021-09-01T17:17:46+04:00
draft: false
noshowdate: true
noshowpager: true
---

Quando la gente pensa alla Sicilia, raramente riesce a pensarla come il
cuore di un regno. La Sicilia è spesso considerata semplicemente una
parte dell'Italia, il che porta la sua storia ricca, unica e
multiculturale a cadere nel dimenticatoio. La Sicilia fu in realtà il
centro di formazione del Regno normanno ed un focolare multiculturale
tra gli anni 1000 e 1100. Questo regno avrebbe giocato un ruolo maggiore
nelle Crociate e nelle molte battaglie che presero piede nello stesso
periodo. Cosa più importante però. questo regno si sarebbe, attraverso
l'operato dei suoi molti grandi governanti, affermato come uno stato che
avrebbe cambiato il corso della storia mediterranea ed europea per i
secoli a venire. I governanti del regno normanno di Sicilia come Ruggero
I, Ruggero II, Re Tancredi e tutti gli altri giocarono un importante
ruolo nella politica mondiale in corso in quel momento storico.
Iniziando da Tancredi d'Altavilla e dai suoi dodici figli, vedremo come
ogni decisione, ogni azione, ogni mossa compiuta da queste figure li
condusse a creare un regno che avrebbe rivaleggiato quello di Francia e
l'Impero Bizantino. Inoltre, la dinastia creata da grandi personaggi
come Ruggero II definì per anni la direzione della storia siciliana e
per questo dovrebbe risultare noto che la Sicilia non sia solo una nota
a piè di pagina nella storia. Alla fine di questo saggio è nostra
speranza che il valore storico del Regno Normanno di Sicilia sia portato
in luce e che i suoi lettori abbiano una nuova considerazione della
storia della Sicilia e della storia in generale.

## Tancredi e i suoi figli
*di Richard DeVivo*

Le conquiste della Sicilia per mano della Casa Normanna degli Altavilla
avvennero sia per scarsità che per ambizione personale. Si trattava di
una famiglia di umili origini. Secondo la tradizione, la Casa
d'Altavilla, un tempo minore, risaliva dalla stirpe del norvegese Hallt,
che aveva fondato un insediamento degli Altavilla nella penisola di
Cotentin in Normandia. Controllavano un territorio molto piccolo e
detenevano una influenza davvero modesta. Quando Tancredi d'Altavilla
ascese al potere, era solo un insignificante signore. Per questo motivo
si sa molto poco sulla sua figura. Ciò che si sa è che Tancredi ebbe
dodici figli e molte figlie dalle sue due mogli.[^1] Tancredi non
possedeva nient'altro che il suo misero territorio ed una famiglia
affamata. Era una situazione destinata a deludere i suoi numerosi figli,
che cercavano di ereditare le proprietà paterne. Eppure le umili origini
avrebbero spinto la Casa d'Altavilla alla grandezza. I figli più giovani
di Tancredi sapevano che avrebbero ricevuto poco o nulla in eredità e
dunque si recarono nell'Italia meridionale per ottenere la loro fortuna,
per non finire squattrinati e senza gloria. In ossequio alle tradizioni
e al patrimonio militare normanno, i figli di Tancredi si sarebbero
fatti strada nel mondo come soldati di ventura per grandi potenze e alla
fine sarebbero diventati conquistatori delle loro terre. [^2] I figli
della Casa d'Altavilla si avventurarono, combatterono e lottarono per la
loro "eredità". Così, l'eredità di Tancredi è legata ai trionfi dei suoi
numerosi ed ambiziosi discendenti.

## Roberto il Guiscardo
*di Taelor Myrie*

Nel 1046 Roberto il Guiscardo lasciò la Francia, iniziando il suo
viaggio verso l'Italia meridionale. Il figlio di Tancredi d'Altavilla
intraprese un viaggio in Italia per cercare ciò che suo padre non poteva
dargli: terra, gloria e ricchezze. Quando montò il suo cavallo in
Normandia e mise gli occhi sulla penisola italiana, Roberto non
immaginava affatto che sarebbe più avanti diventato il Duca di Puglia e
Calabria. controllando il sud Italia e, infine, la Sicilia. Prima del
suo arrivo, suo fratello maggiore Guglielmo fu nominato collettivamente
primo condottiero dei Normanni nel sud Italia, succeduto come Conte di
Puglia a suo fratello Drogone, alla morte di questo.[^3] Drogone era
pronto a trattare suo fratello minore, Roberto, come un cavaliere, ma
riluttante a concedergli i suoi territori.[^4] Guiscardo divenne conte
di Puglia e Calabria nel 1057, alla morte di suo fratello minore
Umfredo.[^5] Il suo governo fu segnato da molte battaglie militari, ma i
più noti dei suoi screzi furono quelli frequenti tra lui e il papa. Nel
1059 fu firmato il Trattato di Melfi, con i normanni che impegnarono il
loro sostegno finanziario e militare al papato e giurarono di non
invadere la terra papale in cambio del riconoscimento da parte del Papa,
Roberto il Guiscardo fu elevato da Conte di Puglia e Calabria a Duca di
Puglia, Calabria e Sicilia, ancora da conquistare.[^6] Non vi fu mai un
momento in cui Roberto si crogiolò semplicemente nella gloria del suo
successo; egli era costantemente impegnato negli sforzi per preservare i
suoi guadagni ed espandersi verso nuovi territori. Risulta evidente che
nonostante fosse molto orgoglioso dei suoi successi, non fu mai
pienamente soddisfatto. Nel maggio 1061, dopo la sua campagna di
primavera in Puglia, Melfi e nella riconquista di Brindisi e Oria,
riuscì a mandare un cospicuo numero di uomini in Sicilia per aiutare i
suoi fratelli nella battaglia già in corso contro la popolazione
musulmana, precedente al loro arrivo.[^7] Afflitto dall'influenza greca,
che cercava così disperatamente di sradicare da quella terra, Roberto
non vide realizzarsi il suo ideale di società "normanna". Gli
insediamenti greci esistevano in tutta l'Italia meridionale ed in
Calabria. La loro resistenza al governo e alla leadership del duca
scatenò battaglie con frotte di uomini, assediando queste aree fin
quando la loro ribellione non fu domata. Seguendo i desideri del papa di
riconquistare la Sicilia e trascorrendo innumerevoli anni a reprimere le
ribellioni longobarde e bizantine, il suo dominio rimase forte. Tuttavia
era a corto di uomini. Guiscardo lasciò le rive della Sicilia nel 1072
per l'ultima volta; non ritornò mai a causa degli obblighi e delle sfide
che affrontò nel resto d'Italia.[^8] Il Duca di Puglia e Calabria era
motivato e guidato dal successo ed aveva sete di acquisizione
territoriale e potere. La sua eredità è quella di un uomo che ha fatto
ciò che voleva nell'interesse del consolidamento e della crescita del
potere. Fece affidamento su suo fratello e su coloro di cui lui si
fidava e, sebbene fosse un devoto cattolico, non ebbe timore di
assurgere a rappresentante in terra del suo dio.

## Ruggero I
*di Taelor Myrie*

Ruggero I venne alla ribalta sotto l'ala di Roberto ed è meglio
ricordato per il suolo che giocò nell'espansione del ducato di suo
fratello, per la sua abilità nel formulare ed eseguire piani strategici,
per la sua politica di tolleranza nei confronti delle genti dei
territori conquistati. Seguendo le orme dei suoi vittoriosi fratelli
Guglielmo e Roberto, un giovane Ruggero I cominciò il suo viaggio verso
il sud Italia in cerca di ricchezze e potere. Roberto riponeva fiducia
nel suo fratello minore e lo arruolò per servire nelle conquiste
militari, iniziando una guerra per l'espansione e la prosperità del
ducato. Sebbene i suoi primi successi siano molti, la lotta più
significativa e documentata che intraprese fu la campagna trentennale
per liberare l'isola siciliana da i suoi tre leader musulmani. Mentre il
conflitto tra Chiesa e Normanni continuava nel corso della loro lunga
storia, era nel migliore interesse delle due fazioni porre fine al
governo musulmano sull'isola. I Saraceni e i Longobardi fiancheggiarono
Ruggero in una conquista che fu brutale nell'esecuzione, nonostante le
numerose sconfitte.[^9] La loro strategia includeva il mettere alle
strette i Musulmani e bruciare colture ed edifici mentre avanzavano.
Stavano giocando una lunga partita, aspettando di attaccare in momenti
di vulnerabilità. Anche se nel complesso fu un successo, non ci sarebbe
stato bisogno di sforzi durati 30 anni per conquistare la Sicilia, se
Ruggero avesse avuto sufficiente manodopera disponibile. Il suo
interesse rimase la Sicilia, mentre scoppiavano battaglie sulla
terraferma, attirando la sua attenzione verso l'assistenza del fratello
per lunghi periodi di tempo. Con la sua piena attenzione, le sue abili
strategie ed una forza robusta capace di eseguire i suoi piani, i leader
musulmani sarebbero probabilmente stati sconfitti molto prima.

Come conte di Sicilia, titolo concessogli da Roberto il Guiscardo per il
suo coinvolgimento nella riconquista della Sicilia, Ruggero I comprese
la necessità di mantenere ordine tra i suoi nuovi sudditi.
Intraprendendo una costosa, letale e lunga guerra di 30 anni significò
garantire le libertà fondamentali, considerando che Arabi, Berberi e
Bizantini avrebbero potuto organizzare una rivolta per reclamare il
potere. Sotto il suo governo, la Sicilia ebbe bisogno di costante
protezione per impedire ai nemici appena sconfitti di ribellarsi. Una
continua presenza necessaria per proteggere effettivamente l'isola fu
finanziata dai residenti in forma di tasse. Per mitigare pensieri di
risentimento e mantenere la pace, Ruggero I permise la pratica
dell'Ortodossia orientale e dell'Islam. [^10] I luoghi di culto vennero
mantenuti e Ruggero I rese evidente la sua ricerca della conoscenza ed
il suo fascino per le culture. Acconsentì alla continuazione
dell'influenza musulmana nel diritto. L'arabo rimase la lingua ufficiale
dello stato (accanto al normanno francese e al greco) e mantenne emiri
regionali nei loro incarichi, assicurando una presenza dell'islam nei
tribunali e preservando la pratica, l'esecuzione, le usanze degli ideali
islamici nel suo dominio.[^11] Il suo governo in Sicilia può essere
considerato un governo di accettazione, tolleranza e fu evidente che
volesse favorire un contesto in cui genti di tutte le culture potessero
convivere pacificamente. La sua intenzione era di creare una società che
fosse miscelata, con persone che beneficiassero le une delle altre. Se
questi ideali fossero sostenuti unicamente per il mantenimento di una
società pacifica e mista e dall'amore e dell'ammirazione per le altre
culture, è un discorso dibattuto. Quello che è certo è che Ruggero I
lasciò il segno sulla Sicilia e sul ducato di cui questa era parte,
costituendo un precedente per una società italiana meridionale
integrata.

## Ruggero II

### Introduzione
*di Alicya Garrido*

Per comprendere tutto ciò che Ruggero II fece durante il suo regno,
occorre capire come gli storici descrivono la sua effettività come
sovrano. Dalla decisione di identificarsi come antipapa, alla sua
insensibilità per la repressione di coloro che si opponevano
all'autorità, è chiaro che Ruggero II potesse essere calcolatore e
crudele. Ciò nonostante, molte fonti illustrano un lato differente
registrando la sua abilità nell'essere magnanimo verso coloro che si
sottomettevano al suo governo e gli offrivano fedeltà.

Per cominciare a comprendere la complessità di Ruggero II, è d'obbligo
focalizzarsi sulla terra in cui stabilì la sua autorità. Il nuovo regno
che emerse fu un regno poliglotta, incarnando un mix di differenti
popoli, culture ed anche religioni.[^12] L'Italia meridionale era
composta principalmente da 'Longobardi', discendenti degli invasori
germanici della fine del VI secolo. I Longobardi delle regioni
meridionali erano diversi dalle loro controparti settentrionali, i quali
vivevano secondo i codici legali tradizionali dei re altomedievali ed
affermavano la loro identità. Ciò nonostante, fu la lealtà alla Chiesa
di Roma a cementare insieme le due regioni. Nella regione siciliana,
conquistata dagli Arabi nel nono secolo, molti popoli si erano
convertiti all'Islam nel corso dei successivi due secoli, ma rimaneva
una sostanziale minoranza cristiana, specialmente nella regione
nordorientale dell'isola, che era in gran parte grecofona e osservava i
riti della Chiesa ortodossa di Costantinopoli, così come facevano le
loro controparti greche nel resto d'Italia. [^13] La tolleranza
religiosa rappresentava anche una strategia politica e Ruggero fu
tollerante con i suoi sudditi non cristiani.

La relazione tra Ruggero II e la Chiesa era spesso conflittuale. Ruggero
I si era assicurato l'importante facoltà di nominare ecclesiastici di
alto rango in Sicilia. Questo fu un potere che sarebbe stato contestato
durante il regno di Ruggero II. La sua relazione col papato divenne
sempre più complicata in quanto quest'ultimo sostenne alcuni dei nemici
del re durante un periodo di scisma papale. Dopo la morte di Papa Onorio
II una divisione all'interno del collegio dei cardinali condusse ad una
controversa elezione papale durante la quale furono scelti due papi
rivali: Innocenzo II (favorito dai più giovani o dai cardinali di nuova
nomina - la maggioranza dei quali provenivano da fuori la penisola
italiana - guidato dal cancelliere pontificio Aimerico) ed Anacleto II
(supportato dai cardinali più anziani dell'area attorno a Roma e del sud
della penisola, molti dei quali credevano che Aimerico stesse tentando
di dirottare l'elezione, inclusi la maggior parte degli anziani e i
membri più esperti del collegio così come quelli del Lazio e del sud
Italia.[^14] Ruggero si schierò, insieme al suo stato, con Anacleto. La
sua decisione contribuì a promuovere un contesto politico instabile,
creando due campi opposti in Europa.

\[*Continuato da Robert Macaluso*\]

Per tutto il suo regno Ruggero lavorò per promuovere l'autorità e la
legittimazione agli occhi dei suoi sudditi e di coloro che gli stavano
intorno. Uno dei modi in cui all'inizio lo fece fu la scelta della sua
prima moglie. Decise di unirsi alla dinastia spagnola Jiménez poiché la
famiglia aveva già una linea consolidata che era influente e potente.
Legarsi all'eredità di Alfonso VI avrebbe aiutato Ruggero II ad ottenere
la legittimazione politica di cui aveva bisogno in modo tale da
diventare una figura prominente sia nelle politiche del Mediterraneo che
in quelle dell'Europa occidentale. Alfonso VI di León-Castiglia era un
regnante molto potente e incuteva rispetto in tutta Europa. Ruggero
sapeva che un'alleanza matrimoniale con la sua famiglia avrebbe potuto
garantirgli il rispetto di cui necessitava affinché il suo regno potesse
essere considerato un serio attore nella politica europea. Questa è
probabilmente la prima motivazione dietro al suo matrimonio con la
figlia di Alfonso, Elvira. Sebbene gli Altavilla in Sicilia non
sembrassero avere alcun interesse per la Spagna, essi avrebbero potuto
trarre beneficio dall'unione con il prestigio di Alfonso e dei suoi
predecessori.[^15] Un altro aspetto del governo di Alfonso che indusse
Ruggero II a legarsi a lui, oltre alla repressione di coloro che
consideravano Ruggero un sovrano illegittimo, era la sua dominazione sui
governanti musulmani, che costituiva una peculiarità del suo regno. Dato
che Ruggero aveva avuto delle tensioni con i governanti musulamani, ciò
costituì una ulteriore ragione per rispettare Alfonso e rese l'eredità
di questi più attraente agli occhi dei Normanni. Ruggero sposò Elvira
poiché suo padre aveva sottomesso con successo numerosi governanti
musulmani al suo dominio mentre espandeva la sua portata politica in
un'intera regione d'Europa.[^16] Ruggero II sapeva che lui e suo padre
desideravano desideravano che il loro regno fosse preso sul serio in
tutto il mondo conosciuto. Essi desideravano anche che le opposizioni al
loro regno fossero placate una volta per tutte. Piuttosto che la
violenza, Ruggero II sapeva che il modo meno cruento e più efficace per
risolvere questo problema fosse legare il regno ad una dinastia
consolidata, che per lui si rivelò essere la dinastia Jiménez.

\[*Continuato da Richard DeVivo*\]

Ruggero II è descritto dagli studiosi come un governante tra oriente e
occidente, probabilmente a causa di quanto fosse eclettica la sua corte
e la sua amministrazione. C'è di più nell'uomo al di là della corte
multiculturale che mise in piedi. Come primo regnante normanno di
Sicilia nato in Italia e non nelle coste della Normandia, era stato
allevato in modo diverso grazie agli sforzi di sua madre. Con l'ausilio
di tutor greci, arabi e latini, Ruggero fu conoscitore di molte culture
del suo regno e trasse forza da esse. Pur rimanendo un normanno nel
cuore, riuscì a diventare un uomo tra oriente ed occidente. Situata tra
l'occidente latino, l'oriente bizantino e il sud islamico, la Sicilia fu
il crocevia del mondo medievale. Consapevole della sua vantaggiosa
posizione, Ruggero II e i suoi amministratori furono in grado di
sfruttare ciò a proprio vantaggio. Realizzando di trovarsi ad un
crocevia, egli cercò di adattarsi, o per lo meno di accogliere, elementi
di tutte e tre le culture. La fame di potere di Ruggero si intrecciò con
la consapevolezza della diversità del suo regno, consentendo a lui e
alla sua corte di pilotare il reame verso una breve ma prospera era di
multiculturalismo. .[^17] Ereditando l'amministrazione territoriale
degli Arabi di Sicilia, importando burocrati e cortigiani dall'Impero
Bizantino, ed attirando esperti dei vari mestieri da tutta Europa,
Ruggero II riuscì a costruire una corte che promosse l'arte, la pace tra
la Gente del Libro, un'economia forte, un'efficiente burocrazia pur
conservando la tradizione militare normanna.

Ruggero II riempì la sua corte di importanti figure come il famoso
statista Giorgio d'Antiochia, un ministro di origine siriana che aiutò
Ruggero II sia a corte che nelle sue conquiste in Africa settentrionale,
ottenendo alla fine il prestigioso titolo di emiro degli emiri. Mentre
assegnava titoli di ispirazione musulmana, tenne anche a corte
importanti intellettuali musulmani per aiutarlo a migliorare il suo
regno e a gestirlo. Per un po' la burocrazia interna di Ruggero fu
superficialmente di natura bizantina e la carne e le ossa
dell'amministrazione furono basate sui sistemi di governo dell'Egitto
fatimide islamico. [^18] Uno di questi nobili musulmani degni di nota
tra i poeti, gli studiosi, gli architetti ed anche gli scienziati
all'interno della corte di Ruggero fu Muhammad al-Idrisi, noto geografo
e cartografo del tempo. Egli è ricordato per la creazione di una delle
mappe del mondo medievale più avanzate e per le descrizioni del mondo
nel suo *Libro di Ruggero*, che portò a compimento nel 1154.[^19] Grazie
alla sua educazione diversificata e multiculturale sotto tutori greci e
arabi, Ruggero II nutriva ammirazione per le belle arti e l'alta cultura
era in grado di produrre. L'armonia tra l'intellettualismo arabo, lo
splendore e l'amministrazione bizantini, la devozione latina è visibile
nelle cattedrali uniche che Ruggero ordinò di costruire come
testimonianze della mescolanza culturale che caratterizzava la Sicilia.
Ciascuna combinava l'architettura araba, greca e normanna. [^20] Mentre
Ruggero II è stato descritto come avaro quando si trattava di denaro,
egli è raramente descritto come se guardasse dall'alto in basso le belle
creazioni dei suoi cortigiani e sudditi, indipendentemente dal loro
background. In verità, Ruggero II presidette e contribuì a promuovere
un'età dell'oro multiculturale nel regno che lui e i suoi antenati
avevano costruito.

L'età dell'oro di un regno spesso dura solo quanto il regno del suo re
più forte, e la Sicilia controllata dai Normanni non fece eccezione.
Sebbene i governanti dopo Ruggero II riuscissero a mantenere aspetti del
regno del loro capostipite, nessuno di loro riuscì a bilanciare
pienamente e a guidare il diversificato regno tra pace e crisi così come
fece Ruggero. I governanti che gli succedettero non furono in grado di
continuare la serie di successi, consolidamenti e guadagni territoriali
ottenuti da Ruggero II, ognuno dei loro regni è caratterizzato da
diverse forme di crisi o instabilità. Il regno della Casa d'Altavilla
non si distrusse né scomparve velocemente dopo la morte di Ruggero,
questo era al suo apice durante la sua vita. Dopo aver raggiunto il suo
apice culturale, economico e militare, il regno e i suoi governanti
potevano solo declinare in qualità rispetto a Ruggero II, anche se in
modo graduale e non lineare.

\[*Continuato da Alicya Garrido*\]

Mentre Ruggero II faceva del suo meglio per stabilire una solida base
politica, la sicurezza del regno non era assicurata. Anche il figlio di
Ruggero II, Guglielmo I, soppresse le ribellioni dei suoi nemici e si
oppose al papato. Agli inizi della sua vita politica, Guglielmo I
incontrò resistenza quando suo padre lo incoronò come successivo re di
Sicilia nel 1151. La decisione fu presa senza l'autorizzazione papale ed
interpretata da alcuni come una violazione dell'autorità papale.[^21] Il
papato si schierò accanto ai leader germanici e cercò in loro un
supporto militare, i leader germanici rappresentavano alleanze più
favorevoli per il papato anche se l'Imperatore del Sacro Romano Impero,
Federico Barbarossa, non aveva alcun interesse a scontrarsi con il regno
siciliano.

A causa dei molti nemici che suo padre aveva esiliato durante il suo
regno, Guglielmo I concluse numerosi trattati. I nobili esiliati
rappresentarono un problema significativo e nel 1155-6, insieme al
papato, il Sacro Romano Impero e l'Impero Bizantino, tentarono di
rimuovere il re dal suo trono.[^22] Sebbene i Bizantini si dimostrassero
dei degni avversari, Guglielmo I dimostrò la sua abilità militare e
sconfisse le forze navali bizantine a Brindisi nel 1156. Forse la
ribellione più importante durante il suo governo, tuttavia, fu guidata
alcuni anni più tardi da Matteo Bonnello, un nobile siciliano. Infatti,
Matteo incoraggiò molti dei baroni siciliani a rifiutare l'autorità di
Guglielmo I e uccise Maio di Bari, il primo ministro del re, nel 1160.
Matteo fu implacabile nei suoi sforzi, ma la cospirazione per rovesciare
Guglielmo alla fine fallì.

\[*Continuato da Richard DeVivo*\]

Il regno di Guglielmo II, conosciuto a seguito della sua morte come
Guglielmo "Il Buono", si caratterizzò per isolamento, iniziative
militari poco brillanti, diplomatica e pace all'interno della Sicilia,
dopo il caotico regno di suo padre, Guglielmo I. Gli studiosi credono
che il soprannome attribuito a Guglielmo II non indichi il suo essere
"buono" come re, ma piuttosto per il fatto che i problemi e la
ribellione che afflissero la corte siciliana durante il regno di suo
padre cessarono sotto il suo governo.[^23] Il popolo era soddisfatto di
vivere in un regno in pace, malgrado il suo re non fosse eccezionale nel
carattere e privo di trionfi militari. Se fosse stato incoronato in un
momento più tumultuoso, sarebbe diventato un sovrano povero. Invece,
Guglielmo Il Buono riuscì a guidare la Sicilia in un periodo di pace, un
periodo che non sarebbe durato dopo l'ascesa del suo successore,
Tancredi, a causa di un errore di definizione nel suo regno.

Ricordato come un recluso amante del piacere che raramente lasciava la
sua corte di Palermo, è sorprendente che il regno di Guglielmo fosse
caratterizzato da una politica estera ambiziosa e di vasta portata. Lui
e la sua corte riuscirono ad assicurarsi il favore papale, stringendo
rapporti più stretti con il papato. All'epoca anche il regno di Sicilia
collaborava segretamente con la lega lombarda. Tutti questi potenti
legami permisero a Guglielmo ed ai suoi alleati di resistere
all'invasione militare dell'Imperatore del Sacro Romano Impero, Federico
Barbarossa.[^24] Guglielmo II si impegnò, inoltre, in alleanze
matrimoniali e patti con varie potenze europee. I cortigiani di
Guglielmo tentarono di assicurarsi un'alleanza bizantina attraverso il
matrimonio con una principessa, ma questo fallì, portando ad
un'ulteriore rottura delle relazioni estere. Alla fine Guglielmo sposò
Giovanna d'Inghilterra, la figlia di re Enrico II. Ciò cementò
l'importante posizione politica di Guglielmo. Quando venne il momento di
porre fine al conflitto con i germanici e di firmare il Trattato di
Venezia nel 1177, egli mandò una delegazione al suo posto, ancora una
volta decidendo di non lasciare il palazzo di Palermo.[^25] Grazie a ciò
che potrebbe essere descritto come un'eccessiva indulgenza nella delega,
egli riuscì a garantire la pace con i germanici e ad acquisire prestigio
agli occhi delle altre potenze. Sfortunatamente, tuttavia, il suo
sarebbe stato un matrimonio infruttuoso che avrebbe definito la sua
eredità storica.

La carriera militare di Guglielmo II potrebbe essere descritta come
ambiziosa negli intenti, ma inconcludente nei suoi guadagni. Guglielmo
mantenne la vestigia dell'ambizione e della tradizione militare e tentò
di far rivivere il trionfo normanno, tuttavia non riuscì a riconquistare
i territori africani che suo padre aveva perso. Quando la riconquista
dell'Africa fallì, reindirizzò le sue energie verso l'Egitto ayyubide,
cercando di razziare, saccheggiare ed attaccare le linee di rifornimento
di Saladino, potente sultano d'Egitto e grave minaccia per gli stati
crociati latini. Anche questo non fu un successo. Quando gli uomini di
Guglielmo sbarcarono ad Alessandria d\'Egitto, controllata dagli
Ayyubidi, le forze di Saladino fecero retromarcia e li raggiunsero. Di
fronte ad un grave svantaggio sia nei numeri che nel posizionamento, i
Normanni arretrarono disordinatamente verso il mare.[^26] Ma le truppe
guidate dai Normanni non avrebbero ancora fatto ritorno a casa. Cercando
di salvare la spedizione, Guglielmo rivolse la sua forza verso l'Impero
Bizantino, che si trovava in uno stato di disordine. Guglielmo vide un
successo iniziale in mezzo al caos che l'impero stava vivendo, prendendo
Durazzo e Tessalonica sotto assedio e catturando molti abitanti delle
isole ioniche. Le fonti suggeriscono che i siciliani condussero attacchi
combinati utilizzando il loro esercito e la loro marina in operazioni
congiunte per sconfiggere e saccheggiare paesi e città che venivano
assaliti. Sfruttando questo vantaggio iniziale per marciare sulla
capitale Costantinopoli, il successo di Guglielmo fu spazzato via quando
il suo esercito fu assalito da quello imperiale bizantino mentre era in
marcia e schiacciato sul fiume Strimone. Guglielmo chiese pace e
rinunciò a tutti i territori conquistati, andandosene a mani vuote.
Guglielmo pianificò di continuare a combattere contro Saldino insieme ai
crociati, tuttavia sarebbe stato messo in ombra dalle azioni del suo
geniale comandante navale Margarito.[^27] Complessivamente, Guglielmo II
ebbe una carriera militare povera di successi, caratterizzata da
sconfitte, ma la scintilla dell'ambizione normanna fu sempre presente,
come testimoniano i suoi arditi attacchi ai Bizantini.

Nonostante sia vista come un'età d'oro relativamente pacifica, il regno
di Guglielmo è segnato dalla crisi di successione che si manifestò alla
sua morte. Nonostante avesse stabilito una solida unione politica
attraverso il matrimonio con la principessa Giovanna d'Inghilterra, essi
non ebbero figli. L'unico erede maschio idoneo al trono era Enrico,
Principe di Capua, il più giovane figlio in vita di Guglielmo I e
fratello del re.[^28] Quando questi morì nel 1172 si aprì una grave
crisi per la successione. C'era un altra Altavilla che vantava una
pretesa legittima al trono, ma ella era invischiata sia in profezie
infauste che in condizionamenti politici. Si trattava di Costanza
d'Altavilla, figlia postuma di Ruggero II e della sua terza moglie.
Nonostante fosse diventata l'erede designata di Guglielmo Il Buono, era
stata confinata in un monastero per gran parte della sua vita, poiché si
prevedeva che un suo matrimonio avrebbe distrutto la Sicilia. Questa
reputazione negativa e queste superstizioni intorno a Costanza erano
probabilmente il risultato di una combinazione di fervore religioso, di
una corte maschile e della pausa del dominio germanico in Sicilia. In
realtà il suo matrimonio non avrebbe "distrutto" la Sicilia, la sua
unione con un imperatore germanico avrebbe successivamente contribuito
alla guerra civile, alla perdita del controllo normanno sulla Sicilia e
all'assorbimento della Casata degli Altavilla nella Casata degli
Hohenstaufen.[^29] Guglielmo II mostrò scarso interesse
nell'annullamento del suo infruttuoso matrimonio con Giovanna
d'Inghilterra e mostrò ancor meno interesse nell'assicurare uno stabile
passaggio di potere nelle mani di un erede ben voluto al momento della
sua morte. Mentre il suo regno possa essere ricordato come pacifico, le
azioni, o forse la mancanza di misure per la garanzia di una pacifica
transizione del potere, macchiano per sempre il suo governo
prevalentemente adeguato.

\[*Continuato da Robert Macaluso*\]

Dopo la morte di Guglielmo II, che morì senza generare un erede, il
regno attraversò un periodo di grande agitazione. L'unico parente
legittimo in vita di Guglielmo era sua zia Costanza, figlia di Ruggero
II, moglie di Enrico VI, all'epoca imperatore di Germania. Tuttavia,
l'idea che Costanza succedesse alla morte di Guglielmo II non era
accettabile per molti siciliani poiché si temeva che l'impero di suo
marito avrebbe compromesso l'indipendenza del regno. La soluzione
popolare sembrava preferire Tancredi per la rivendica del trono, conte
di Lecce, figlio del figlio maggiore di Ruggero II. Sebbene nato
illegittimo, la sua capacità militare di sopprimere coloro che gli si
fossero opposti rafforzò la sua pretesa politica e la pretesa al trono.

Tancredi era il figlio illegittimo di Ruggero III, duca di Puglia,
nipote di Ruggero II, re di Sicilia. Anni prima, durante il regno del
padre di Guglielmo II, Guglielmo I, Tancredi si era unito in una
insurrezione, nel 1155, nel tentativo di strappare il trono a suo zio;
questo tentativo fu fallimentare ed egli fu imprigionato per cinque
anni. Fu poi rilasciato, partecipò ad un altro colpo che fallì nel 1161
e poi andò in esilio. Tredici anni più tardi Guglielmo II concesse il
perdono a Tancredi per la sua slealtà e lo mise al comando di una flotta
di spedizione siciliana contro Alessandria. Quasi alla fine del suo
regno, Guglielmo II, non avendo eredi, liberò sua zia Costanza dal
monastero e approvò il suo matrimonio con Re Enrico VI dei Romani, per
evitare che suo cugino Tancredi diventasse Re di Sicilia dopo la sua
morte. Costanza aveva il sostegno dei baroni feudali ma popolo e papato
supportavano la pretesa di Tancredi al trono di Sicilia. Poiché Costanza
fosse inaccettabile per molti, il popolo siciliano si chiedeva chi
potesse essere re. Tancredi, conte di Lecce e justiciarus magister, era
il capo ufficiale della terraferma, conosciuto sia come soldato che come
amministratore. Il suo più rilevante difetto era costituito dalla sua
illegittimità.[^30] Pur avendo giurato fedeltà a Costanza, non appena
Guglielmo II morì, Tancredi si ribellò e prese il controllo della
Sicilia. Costanza ed Enrico VI furono costretti a ritirarsi in Germania,
da cui lanciarono diversi attacchi nei confronti della Sicilia durante
il regno di Tancredi.

Tancredi diventò il re illegittimo di Sicilia e fu incoronato
dall'Arcivescovo Gualtiero di Palermo nel gennaio del 1190. Ruggero,
conte di Andria, si oppose all'incoronazione di Tancredi e chiamò i
Germani che erano ancora in Sicilia per aiutarlo ad opporsi al potere
sovrano dello stesso Tancredi. La richiesta di sostegno di Ruggero cadde
per lo più nel vuoto e l'alleato di Tancredi, Riccardo, conte di Acerra,
riuscì rapidamente a consolidare l'autorità del nuovo re in Puglia,
rintracciando Ruggero d'Andria ed uccidendolo. Alla fine, i nobili
siciliani cominciarono a realizzare che fosse giunto il momento di
radunarsi sotto Tancredi per unirsi contro un'invasione della Germania.
Una forza germanica che invase il regno da Rieti fece ben poco contro le
forze di Tancredi. Nel giugno 1190 il comune di Napoli era già disposto
ad accettare il potere sovrano di Tancredi. Altri gruppi simili
potrebbero aver capito che fosse in loro favore unirsi sotto la
monarchia piuttosto che continuare a perseguire i loro specifici
programmi, una strategia che avrebbe fatto il gioco della Germania.[^31]
Il regno di Tancredi fu impantanato nel conflitto in corso tra lui e sua
zia, così come Riccardo I (Cuor di Leone) d'Inghilterra e Filippo
Augusto di Francia attraversarono la Sicilia nel loro cammino verso la
Terza Crociata, anche Guglielmo II aveva pianificato di farne parte.
Durante il passaggio in Sicilia, Riccardo chiese che sua sorella
Giovanna, la vedova di Guglielmo II, fosse liberata. Tancredi aveva
fatto imprigionare Giovanna dopo aver preso il trono, strappandole la
sua dote. Riccardo chiese inoltre a Tancredi di mantenere gli impegni
finanziari che suo cugino Guglielmo aveva preso per la Crociata. Quando
Tancredi rifiutò, Riccardo sequestrò un monastero ed il castello di La
Bagnara. Una volta che Re Filippo II fu arrivato in Sicilia, i disordini
civili iniziarono a crescere fino ad una rivolta contro i governanti di
Messina, a cui Riccardo rispose attaccando la stessa città,
conquistandola e passandovi l'inverno. A causa di ciò, Tancredi fu
costretto a firmare un trattato con Riccardo nel marzo del 1191, che
incluse la liberazione della sorella di Riccardo e la restituzione della
sua dote, nonché la richiesta a Riccardo e Filippo di riconoscere
Tancredi come legittimo re di Sicilia. Oltre a questi due accordi,
Tancredi promise anche in sposa sua figlia al nipote di Riccardo, Arturo
di Britannia (erede di Riccardo) quando questi fosse stato abbastanza
grande per contrarre matrimonio.

Dopo che Riccardo e Filippo lasciarono la Sicilia per giungere in
Terrasanta, l'attenzione si volse presto verso il conflitto tra Tancredi
e Costanza, che nell'aprile 1191 fu incoronata imperatrice di Roma, in
quanto moglie di Enrico VI. Dopo essere stati incoronati imperatore ed
imperatrice da Papa Celestino III, Enrico e Costanza cercarono di
reclamare il trono di Sicilia. Il loro primo tentativo si rivelò
abbastanza di successo, fino a quando l'esercito imperiale soccombette
alla malaria e alle malattie, costringendo Enrico VI a ritirarsi
dall'isola. Tuttavia, Enrico VI fece rimanere Costanza a Salerno con una
piccola guarnigione, lasciando intendere che avrebbe fatto ritorno. Dopo
che l'imperatore si fu ritirato completamente, le città che aveva preso
dichiararono nuovamente la propria fedeltà a Tancredi, per pausa di una
punizione e Salerno consegnò Costanza a Tancredi per ottenere il suo
favore. Tancredi fece rinchiudere sua zia nel Castello dell'Ovo a Napoli
nella speranza di costringere Enrico a negoziare la pace in cambio di un
ritorno sicuro della moglie. Tuttavia, Tancredi la lasciò andare in
cambio della legittimazione di Papa Celestino III, che lo riconobbe come
re di Sicilia. Durante il viaggio di Costanza verso gli stati pontifici,
i soldati di Enrico riuscirono a salvarla e a farla tornare sana e salva
da suo marito. Dopo questa battuta d'arresto, Tancredi riconquistò le
città che Enrico gli aveva strappato, soppresse i baroni pugliesi
ribelli nel 1192 e 1193, e nominò il suo figlio maggiore Ruggero III
co-re di Sicilia. Sfortunatamente, entrambi non sopravvissero a lungo.
Due mesi dopo la morte di Ruggero III, Tancredi morì, il 20 febbraio
1194, a Palermo. L'unico figlio sopravvissuto di Tancredi, Guglielmo
III, fu dunque incoronato re.

Guglielmo, tuttavia, era solo un bambino all'epoca. Per questo motivo
sua madre, Sibilla di Acerra, stabilì una reggenza fin quando il figlio
non fosse stato grande abbastanza per governare. Ciò non durò a lungo
perché Enrico VI, che stava pianificando il suo ritorno in Sicilia da
molto prima della morte di Tancredi, riuscì finalmente a riconquistare
il regno. Sibilla, temendo per le sorti della sua famiglia, accettò
l'offerta di Enrico che consentiva a Guglielmo di conservare la contea
di Lecce, territorio di origine del padre, ed anche il principato di
Taranto. Tuttavia, quattro giorni più tardi che Enrico fosse incoronato
re di Sicilia, venne a conoscenza di una presunta cospirazione e arrestò
tutti coloro che gli si potessero opporre, li mandò in Germania -
compresi Guglielmo e la sua famiglia. Sebbene sua madre e le sue sorelle
siano state alla fine rilasciate ed abbiano vissuto in incognito in
Francia per il resto dei loro giorni, non si sa molto sul destino di
Gugliemo III. Si dice che fosse stato accecato o castrato, o entrambe le
cose. Altre teorie suggeriscono che morì in cattività, che fu rilasciato
e divenne monaco o che ritornò in Sicilia sotto lo pseudonimo di
Tancredi Palamara, giustiziato poi dal figlio di Enrico, l'Imperatore
Federico II, nel 1232. Nonostante tutte queste teorie, tuttavia, la
maggior parte degli storici fa riferimento a diverse lettere di Papa
Celestino III che affermano che Guglielmo III morì nell'anno 1198, data
generalmente accettata.

\[*Continuato da Richard DeVivo*\]

La conquista normanna ed il successivo dominio dell'Italia meridionale
furono compiuti attraverso l'astuta ambizione, la lotta e l'adattamento.
Fu l'ambizione dei molti figli di Tancredi d'Altavilla, unita allo
spirito d'avventura normanno, a spingere i membri della Casa d'Altavilla
dalle loro modeste origini di mercenari ribelli al ruolo di
conquistatori e poi di sovrani. Ogni generazione e governante contribuì
grandemente alla coltivazione del potere della regione in modi
differenti. Dalle fredde coste della Normandia, i guerrieri Ruggero I e
Roberto il Guiscardo portarono la loro astuzia militare ed il loro sogno
di terre più prospere. Nato in Italia, Ruggero II e la sua progenie
costituirono una nuova discendenza di governanti normanni, focalizzata
sulla consolidazione del potere e della ricchezza, che abbracciò il
regno multiculturale sotto il suo dominio. Sebbene il dominio dei
Normanni sulla Sicilia ebbe fine in uno stato di tumulo, il loro impatto
culturale, il progresso della regione ed il loro contributo storico
risultano ancora oggi palpabili.

<hr>

[^1]: Hubert Houben, *Roger II of Sicily: A Ruler Between East and West*
    (Cambridge, Eng.: Cambridge University Press, 2002), 8-9.

[^2]: Ibid., 10.

[^3]: Norwich, *The Normans*, 69.

[^4]: Ibid., 75.

[^5]: Ibid., 107.

[^6]: Ibid., 127.

[^7]: Ibid., 142.

[^8]: Ibid., 189.

[^9]: Ibid., 184.

[^10]: Ibid., 190.

[^11]: Ibid., 191.

[^12]: G. A. Loud, *Roger II and the Creation of the Kingdom of Sicily*
    (Manchester: Manchester University Press, 2017), 4.

[^13]: Ibid., 5.

[^14]: Ibid., 21.

[^15]: Dawn Marie Hayes, *Roger II of Sicily: Family, Faith, and Empire
    in the Medieval Mediterranean World* (Turnhout: Brepols, 2020), 42.

[^16]: Ibid., 35.

[^17]: Houben, *Roger II of Sicily,* 98-100.

[^18]: Ibid., 150.

[^19]: Ibid., 157.

[^20]: Ibid., 135-40.

[^21]: Loud, *Roger II.*

[^22]: Ibid.

[^23]: Houben, *Roger II of Sicily*, 168.

[^24]: Ibid., 168-70.

[^25]: Ibid., 171.

[^26]: Ibid., 172.

[^27]: Ibid., 168.

[^28]: Ibid., 180.

[^29]: Ibid., 172-74.

[^30]: Donald Matthew, *The Norman Kingdom of Sicily* (Cambridge, Eng.
    and New York: Cambridge University Press, 2004), 286.

[^31]: Ibid., 287.
